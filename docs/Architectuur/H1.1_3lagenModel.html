<html><body>
<h2>1.1 Het drielagenmodel aan de hand van een voorbeeld</h2>

<p>Wat gebeurt er als jij een foto maakt? Je opent de camera-app, richt je telefoon en drukt op de knop om een foto te maken. Op de achtergrond werken de apps, het besturingssysteem en de hardware samen in drie lagen:</p>
<p>Wat gebeurt er als jij een foto maakt? Je opent de camera-app, richt je telefoon en drukt op de knop om een foto te maken. Op de achtergrond werken de apps, het besturingssysteem en de hardware samen in drie lagen:</p>
<ul>
<li><b>Fysieke laag:</b> de camera (hardware) legt het beeld vast;</li>
<li><b>Logische laag:</b> het besturingssysteem slaat de foto op;</li>
<li><b>Toepassingenlaag:</b> de app laat jou de foto maken en bewerken.</li>
</ul>
  
<p>Deze drie lagen werken samen zonder dat jij daar iets van merkt.</p>

<h2>1.2 Het drielagenmodel</h2>

<p>Het <b>drielagenmodel</b> beschrijft hoe hardware, software en gebruiker samenwerken in een digitaal systeem.</p>

<p>
<img caption="Drielagenmodel" src="img/drielagen_gebruiker.png" width="400"/><br/>
<i>Drielagenmodel</i>
</p>


<p>Allereerst is er de <b>fysieke laag</b>. Dit is alles wat je kunt aanraken: de <i>hardware</i>. Denk aan de camera en het touchscreen van je smartphone. Het gaat ook om onderdelen ín het apparaat, zoals de geheugenchips waarop je foto's worden opgeslagen, de lens waarmee je scherpstelt, of de accu. Bij een pc kun je ook denken aan het toetsenbord of een printer. Hierover leer je in hoofdstuk 2 meer.</p>

<p>De tweede laag is de <b>logische laag</b>. Deze laag bestaat uit het <i>besturingssysteem</i>. Voorbeelden van besturingssystemen zijn Android of iOS (voor smartphones en tablets), en Windows, macOS of Linux (voor computers). De logische laag zorgt ervoor dat de drie lagen goed samenwerken. Als jij bijvoorbeeld een foto maakt, zorgt het besturingssysteem ervoor dat de camera de juiste instellingen gebruikt, de foto opslaat en daarna weer geheugen vrijmaakt. Daardoor wordt het apparaat betrouwbaarder en veilig. Hierover leer je in hoofdstuk 3 meer.</p>

<p>Tenslotter is er de <b>toepassingenlaag</b>. Hierin bevinden zich de <i>apps</i> (of toepassingen) die jij gebruikt. Denk aan de camera-app waarmee je een foto maakt, de galerij waarin je die bekijkt, of WhatsApp of Signal waarmee je de foto verstuurt. Hierover leer je in hoofdstuk 4 meer.</p>



<p>Componenten in een computersysteem werken samen doordat ze <b>diensten</b> aanbieden. Dat betekent dat het ene onderdeel een taak uitvoert voor een ander onderdeel. Bijvoorbeeld: een app in de toepassingenlaag geeft de opdracht aan het besturingssysteem (logische laag) om een bestand op te slaan. Het besturingssysteem voert deze dienst uit door via de fysieke laag de harde schijf aan te sturen. Dus, de app vraagt iets, het besturingssysteem regelt het, en de hardware voert het uit. Zo leveren de lagen elkaar diensten om samen te zorgen dat alles goed werkt. 
</p>




<h3>Opdracht 1: De lagen van een apparaat</h3>
<p>In deze opdracht ga voor een bepaald apparaat onderzoeken welk onderdelen er in elk van de drie lagen zit.</p>

<ol type="a">
<li>Kies uit een van de volgende apparaten: tablet, laptop, printer, smartwatch.
</li><li>Noem voor ieder van de drie lagen 1 onderdeel.
</li></ol>


<h4>Antwoord Opdracht 1:</h4>
<p>Tablet:
<ul>
<li>Fysiek: Touchscreen, camera’s, batterij, speakers, microfoon.
</li><li>Logisch: Android, iOS
</li><li>Toepassing: Browser zoals Google Chrome/Safari, en apps zoals Roblox, Minecraft en Subway Surfers.
</li></ul>

<p>Laptop:</p>

<ul>
<li>Fysiek: Toetsenbord, scherm, accu
</li><li>Logisch: Windows 11, of macOS Ventura / Sonoma / Monterey
</li><li>Toepassing: Safari, Word, Teams, Spotify.
</li></ul>

<p>Printer:</p>

<ul>
<li>Fysiek: Papierinvoer, inktcartridges, printkop.
</li><li>Logisch: Printerfirmware of printerdriver.
</li><li>Toepassing: Printopdracht vanuit Word of een foto printen via een app.
</li></ul>

<p>Smartwatch:</p>

<ul>
<li>Fysiek: Scherm, hartslagsensor, batterij.
</li><li>Logisch: WatchOS (Apple) of Wear OS (Google).
</li><li>Toepassing: Stappenteller-app, meldingen-app.
</li></ul>

<h3>Opdracht 2: Volgorde van de drie lagen</h3>


<p>
We bekijken het voorbeeld opnieuw over het maken van een foto met je smartphone.
Kies bij elke beschrijving welke laag daarbij hoort.<br>

PER MOGELIJKHEID EEN DROPDOWN met: toepassingenlaag, logische laag, fysieke laag.</p>
<ol type="a">
<li>De gebruiker drukt op de knop in de camera-app om een foto te maken.
</li><li>De cameramodule (lens en sensor) van het apparaat legt het beeld vast.
</li><li>Het besturingssysteem controleert of de app toestemming heeft om de camera te gebruiken.
</li></ol>


<h4>Antwoord Opdracht 2:</h4>
<ol type="a">
<li>Toepassingenlaag
</li><li>Fysieke laag
</li><li>Logische laag
</li></ol>


 

<h3>Opdracht 3: Diensten</h3>


<p>
Wat wordt bedoeld met een dienst in het drielagenmodel?</p>
<ol type="A">
<li>Een app waarmee je berichten kunt versturen, zoals WhatsApp
</li><li>Een onderdeel van de fysieke laag, zoals de accu
</li><li>Een taak die één laag uitvoert voor een andere laag, zoals het opslaan van een bestand
</li>Een netwerkverbinding tussen twee apparaten
</ol>

<h4>Antwoord opdracht 3:</h4>
<p>C.</p>



<h2>1.2 Interfaces: Communicatie tussen de lagen</h2>

<p>Als jij een foto maakt met je smartphone, gebeurt er dus heel veel. De app voor het maken van de foto in de toepassingslaag gebruikt de camera in de fysieke laag. Het besturingssysteem in de logische laag controleert of de app toestemming heeft om de camera te gebruiken en zorgt dat de foto wordt opgeslagen. In de afbeelding hieronder zie je hoe dat werkt.</p>

<p>
<img src="img/camera_Drielagenmodel.png" width="550"/><br>
<i>Communicatie tussen de drie lagen bij het maken van een foto op een smartphone.</i></p>

<p>Je ziet misschien wel dat de lagen elkaar hard nodig hebben en daarom met elkaar moeten <b>communiceren</b>: de ene laag stelt een vraag aan de andere, die laag gaat met de vraag aan de slag en koppelt terug of het gelukt is of niet.</p>

<p>Maar binnen één laag kunnen verschillende onderdelen ook met elkaar praten. Bijvoorbeeld: in de logische laag communiceert het besturingssysteem veel met drivers die de hardware aansturen. Het communiceren binnen een laag of tussen twee lagen wordt geregeld door interfaces. Een <b>interface</b> zorgt dus voor de communicatie tussen twee verschillende onderdelen binnen een laag of tussen twee lagen.</p>




<p>
<img src="img/drielagen_interface_gebruiker.png" width="400"/><br>
<i>Drielagenmodel met interfaces</i></p>


<p>Er zijn verschillende soorten interfaces:</p>
<ul>
<li><b>Application Programming Interfaces (API's)</b> - zorgen voor communicatie tussen software onderdelen.</li>

<li><b>Drivers</b> - zorgen voor communicatie tussen hardware en software. Het is speciale software om bijvoorbeeld je printer 
aan te sturen, of de camera van je telefoon.</li>


<li><b>GUI (Graphical User Interface)</b> - via deze interface communiceert een apparaat met de 
gebruiker. Een GUI is wat je op het scherm ziet als je een computer of telefoon gebruikt: knoppen, menu’s, vensters, pictogrammen en schuifbalken. Hierdoor kan je communiceren met het apparaat met de muis of touchscreen.</li>

<li><b>Hardware interfaces</b> - dit zijn elektronische verbindingen tussen fysieke onderdelen. Bijvoorbeeld tussen het geheugen en de processor.</li>

<li><b>Connectoren</b> (of pluggen) - dit zijn bekabelde hardware interfaces: denk aan de kabel tussen 
je monitor en je pc.</li>
</ul>

<p>We bekijken nu twee soorten interfaces in meer detail: API's en drivers.</p>

<h2>1.2.1 Application Programming Interfaces (API’s)</h2>

<p>Als je een app of programma maakt, wil je vaak gebruikmaken van functies van het apparaat: de camera, microfoon, het touchscreen of de locatie. Maar hoe doe je dat, zonder precies te weten hoe elk onderdeel technisch werkt?</p>

<p>Daarvoor gebruik je een <b>API</b> — een <em>Application Programming Interface</em>. Een API is een verzameling functies waarmee je als programmeur opdrachten kunt geven aan het besturingssysteem of aan de hardware. Je hoeft niet te weten hoe de hardware intern werkt; je hoeft alleen te weten <em>welke opdrachten je mag geven</em> en <em>hoe je die moet gebruiken</em>. De API zorgt voor de communicatie tussen jouw programma en het besturingssysteem. Voor jou als programmeur maakt dat programmeren eenvoudiger en sneller. Voor het systeem zelf betekent het meer veiligheid en flexibiliteit. In dit hoofdstuk bekijken we hoe dat werkt.</p>

<h3>API’s in actie: de Micro:Bit</h3>

<p>Je hebt waarschijnlijk al met een API geprogrammeerd, zonder dat je het wist. In Module D heb je op de Micro:Bit een programma geschreven waarbij een spel begint zodra je de Micro:Bit schudt. Je code zag er ongeveer zo uit:</p>

<pre><code class="python">while True:
    if accelerometer.was_gesture("shake"):
        display.scroll("Start!")</code></pre>

<p>Wat gebeurt er hier precies?</p>

<p>Als programmeur wil je weten of de Micro:Bit is geschud, zodat je het spel kunt starten. Dit doe je met <code>accelerometer.was_gesture("shake")</code>.
Deze code is dus zo'n API-oproep. Je stelt aan de API eigenlijk de vraag: <em>"Micro:Bit, is er net een schudbeweging geweest?"</em>. De API geeft dan <code>True</code> of <code>False</code> terug.</p>

<p>
De versnellingssensor (in het Engels: accelerometer) is eigenlijk complexe hardware die ingewikkelde code nodig heeft om uit te lezen. Achter de schermen regelt de API alles: hij leest gegevens van de sensor (X-, Y- en Z-bewegingen), vergelijkt die met de kenmerken van een "shake", en geeft jou een duidelijk antwoord terug. Dankzij de API hoef je niet zelf uit te rekenen of het om een schudbeweging gaat. Om schudden te detecteren schrijf je simpelweg: <code>accelerometer.was_gesture("shake")</code>.</p>

<p>Als programmeur geef je een opdracht, en de API zorgt voor de uitvoering. Een API is een soort afsprakenlijst die ervoor zorgt dat softwareonderdelen goed met elkaar kunnen communiceren, zonder dat ze hoeven te weten hoe de ander intern werkt. In de API-documentatie kun je opzoeken welke functies beschikbaar zijn, welke parameters je kunt meegeven en wat ze retourneren. Zo zie je in de <a href="https://python.microbit.org/v/3/api/microbit.accelerometer">API-documentatie</a> bijvoorbeeld welke andere gebaren beschikbaar zijn, zoals "left", "freefall" of "face down".</p>

<h3>Opdracht 4: Een Wii-controller</h3>

<p>Stel dat je de Micro:Bit wilt gebruiken als een soort Wii-controller, bijvoorbeeld voor het besturen van een vliegtuig. Dan moet het programma weten over welke as de Micro:Bit beweegt:</p>

<img src="img/microbit_xyz_as.png" width="400"/>

<ul>
  <li><b>x-as:</b> voorover of achterover kantelen (pitch)</li>
  <li><b>y-as:</b> zijwaarts kantelen (rollen)</li>
  <li><b>z-as:</b> draaien zoals bij een kompas</li>
</ul>

<p>Zoek in de <a href="https://python.microbit.org/v/3/api/microbit.accelerometer">API-documentatie</a> hoe je de versnelling over de y-as kunt uitlezen en beantwoord de volgende vragen:</p>

<ol type="a">
  <li>Met welke code lees je de versnelling over de y-as uit?</li>
  <li>Wat is de kleinste en de grootste waarde die deze functie teruggeeft?</li>
  <li>Wat betekent een waarde van 1800? En een waarde van 0?</li>
</ol>

<h4>Antwoorden opdracht 4:</h4>
<ol type="a">
  <li><code>accelerometer.get_y()</code></li>
  <li>Kleinste: -2000 mg, grootste: 2000 mg</li>
  <li>1800 betekent stevig naar rechts gekanteld. 0 betekent geen kanteling (vlak).</li>
</ol>

<h3>Opdracht 5: Verken de microfoon van de Micro:Bit</h3>

<p>In deze opdracht verken je de API van de microfoon (<em>microphone</em>) van de Micro:Bit.</p>

<ol type="a">
  <li>Wat is de URL van de API-pagina voor de microfoon?</li>
  <li>Welke functie gebruik je om het geluidsniveau te meten?</li>
  <li>Wat voor soort waarde geeft deze functie terug, en wat betekent die waarde?<br>Bijvoorbeeld: wat betekent een waarde van 200?</li>
  <li>Wanneer zou je de functie <code>microphone.was_event()</code> gebruiken?</li>
  <li>Wat levert <code>microphone.was_event(SoundEvent.LOUD)</code> op? Wat betekent dat?</li>
</ol>

<h4>Antwoorden Opdracht 5:</h4>
<ol type="a">
  <li><a href="https://python.microbit.org/v/3/api/microphone">https://python.microbit.org/v/3/api/microphone</a></li>
  <li><code>microphone.sound_level()</code></li>
  <li>Een getal tussen 0 en 255. 0 = stilte, 200 = luid geluid.</li>
  <li>Om te controleren of een geluidsgebeurtenis (zoals hard geluid) net plaatsvond.</li>
  <li>Een Boolean: <code>True</code> (geluid was luid) of <code>False</code> (geluid was zacht of afwezig).</li>
</ol>


<h3>Opdracht 6: Zoek zelf een Micro:Bit API-functie</h3>
<p>Gebruik de <a href="https://python.microbit.org/v/3/api">API-documentatie</a> van de Micro:Bit en zoek een functie die je nog niet eerder hebt gebruikt. Beantwoord de volgende vragen:</p>
<ol type="a">
  <li>Wat is de naam van de functie?</li>
  <li>In welk onderdeel van de Micro:Bit zit deze functie (bijv. display, button, accelerometer)?</li>
  <li>Wat doet de functie?</li>
  <li>Heeft de functie invoer (argumenten)? Welke variabelen geef je tussen de haakjes mee?</li>
  <li>Geeft de functie iets terug (returnwaarde)? Wat geeft de functie terug?</li>
  <li>Geef een voorbeeld voor een regel code waarin je deze functie zou kunnen gebruiken. Geef ook aan wat het doet.</li>
</ol>


<h4>Antwoorden Opdracht 6:</h4>
Bijvoorbeeld:
<ol type="a"> 
<li><b>Naam van de functie:</b> <code>display.set_pixel()</code></li> 
<li><b>Onderdeel van de Micro:Bit:</b> <code>display</code> (LED-scherm)</li> 
<li><b>Wat doet de functie?</b><br> Deze functie zet één specifieke LED op het scherm aan met een bepaalde helderheid. </li> 
<li><b>Heeft de functie invoer (argumenten)?</b><br> Ja: <code>x</code>, <code>y</code> en <code>brightness</code><br> Bijvoorbeeld: <code>display.set_pixel(2, 2, 9)</code> zet de LED in het midden van het scherm op maximale helderheid. </li> 
<li><b>Geeft de functie iets terug?</b><br> Nee, deze functie geeft niets terug (geen returnwaarde). </li>
<li><b>Voorbeeld code:</b> <code>display.set_pixel(2, 2, 9)</code>
Deze regel code zet het middelste pixel, op coördinaat (2,2), op maximale helderheid.

</li> </ol>

<h3>Waarom zijn API’s belangrijk?</h3>

<h4>Voor programmeurs</h4>
<p>API’s maken programmeren eenvoudiger. Als je een app maakt, kun je via een API opdrachten geven zoals <code>get_location()</code> of <code>play_sound()</code>, en het besturingssysteem regelt de uitvoering. Je hoeft niet zelf de hardware aan te sturen of te begrijpen hoe het werkt.</p>

<p>Elke programmeeromgeving of besturingssysteem heeft zijn eigen API. Als je een app maakt voor Android, gebruik je de Android-API. Voor iPhones gebruik je de iOS-API. Daardoor hoef je niet voor elk telefoonmodel aparte code te schrijven: zolang je de API gebruikt, werkt je app op alle toestellen met dat systeem.</p>

<h4>Voor veiligheid en betrouwbaarheid</h4>
<p>API’s zorgen ervoor dat een app niet zomaar toegang heeft tot alle hardware. Het besturingssysteem controleert via de API of een app wel toestemming heeft. Daardoor kan een app bijvoorbeeld niet stiekem foto’s maken zonder dat jij dat weet.</p>

<p>Voorbeeld: als je in Snapchat op het camera-icoon klikt, vraagt de app via de API toegang tot de camera. Het besturingssysteem checkt of dat mag en of de camera beschikbaar is. Pas dan gaat de camera aan.</p>

<h4>Voor flexibiliteit</h4>
<p>Omdat apps met de API praten en niet direct met de hardware, blijven ze ook werken als de hardware verandert. Koop je bijvoorbeeld een nieuwe muis of vervang je een kapot onderdeel, dan blijft de software vaak gewoon werken — zolang de API dezelfde blijft.</p>



<h3>Opdracht 7:</h3>
Waarom is het voor een app niet toegestaan om direct met de hardware te communiceren?
<ol type="A">
      <li>Omdat de app anders te veel geheugen gebruikt.</li>
      <li>Omdat het besturingssysteem dan niet kan opstarten.</li>
      <li>Omdat het besturingssysteem moet controleren of de app toestemming heeft.</li>
      <li>Omdat de app te veel andere taken heeft en daardoor trager wordt.</li>
</ol>


<h4>Antwoord opdracht 7: C.</h4>


<h3>Opdracht 8:</h3>

Wat is een juist voorbeeld van communicatie tussen een app en het besturingssysteem via een API?
<ol type="A">
      <li>Een gebruiker drukt op de aan/uitknop van het toestel.</li>
      <li>Een app schrijft data naar de geheugenkaart.</li>
      <li>Een app vraagt via een API toegang tot de camera.</li>
      <li>Het besturingssysteem geeft de app directe toegang tot de camera.</li>
</ol>

<h4>Antwoord Opdracht 8: C.</h4>


<h3>Opdracht 9:</h3>
Wat is een voordeel van het gebruik van API’s voor programmeurs?
<ol type="A">
      <li>Programmeurs hoeven geen code te schrijven.</li>
      <li>Programmeurs hoeven de werking van de hardware niet te kennen.</li>
      <li>De API maakt het programma efficiënter en dus sneller.</li>
      <li>De API controleert dat het programma geen fouten bevat.</li>
</ol>

<h4>Antwoord Opdracht 9: B.</h4>


<h2>1.2.2 Drivers</h2>
<p>Een andere soort interface zijn drivers. <b>Drivers</b> zorgen ervoor dat hardware en het besturingssysteem met elkaar kunnen communiceren. Een driver is speciale software die het besturingssysteem alle informatie geeft die het nodig heeft om een hardware-onderdeel aan te sturen.</p>

<p>
Als je een nieuw apparaat aansluit op je computer, zoals een printer, dan "ziet" het besturingssysteem dat. Omdat het besturingssysteem niet precies weet hoe de nieuwe hardware wordt aangestuurd, gaat hij opzoek naar de het stuurprogramma die bij het apparaat hoort. Dat noemen we een driver. Soms kan het besturingssysteem de juiste driver niet vinden. Jij moet dan bijvoorbeeld zelf aangeven welk type printer je precies hebt aangesloten. De driver wordt vervolgens gedownload en geïnstalleerd  zodat je alle functies van de nieuwe hardware kunt gebruiken.</p>

<p><img alt="Driver Hardware PC" src="img/Driver_controller.jpg" width="400"><br/>
<i>Drivers zorgen voor samenwerking tussen het besturingssysteem en randapparatuur.</i>
<small>(Bron: <a href="https://www.freepik.com/" target="_blank">Freepik</a>)</small></img></p>

<p>Zonder drivers zouden computers niet goed kunnen samenwerken met randapparatuur zoals muizen, toetsenborden, printers of koptelefoons.</p>



<h3>Opdracht 10: Drivers en het besturingssysteem</h3>
<ol type="a">
<li>Met welke lagen in het drielagenmodel hebben drivers te maken?</li>
<li>Leg uit waarom je een driver kunt zien als een voorbeeld van een interface.</li>
<li>Noem een concreet voorbeeld van een driver en geef kort aan waarvoor die gebruikt wordt.</li>
</ol>



<h4>Antwoord Opdracht 10:</h4>
<ol type="a">
<li>Drivers zijn betrokken bij de fysieke laag (hardware) en de logische laag (besturingssysteem). Ze vormen de schakel tussen het besturingssysteem en de hardware.</li>
<li>Een driver vertaalt de commando’s van het besturingssysteem naar signalen die de hardware begrijpt, en andersom. Het is dus de verbinding tussen die twee lagen en zorgt ervoor dat de twee lagen met elkaar kunnen communiceren.</li>
<li>Een printerdriver is een voorbeeld. Deze zorgt ervoor dat het besturingssysteem opdrachten kan geven aan een printer, zoals het afdrukken van een document.</li>
</ol>


<h3>Opdracht 11: Begrippen koppelen</h3>
<p>koppel de juiste beschrijvingen aan de begrippen.</p>

<p>
<b>Begrippen</b>:
Fysieke laag<br/>
Logische laag<br/>
toepassingenlaag<br/>
Interface<br/>
Driver<br/>
API</p>

<p>
<b>Beschrijving</b>
Software die de hardware aanstuurt<br/>
Schakel tussen twee lagen, zoals een API of een driver<br/>
Interface waarmee apps communiceren met het besturingssysteem<br/>
Besturingssysteem zoals Android of iOS<br/>
Apps zoals de camera-app of WhatsApp<br/>
Hardware zoals de camera, het geheugen of het scherm</p>




<h4>Antwoord Opdracht 11</h4>
<ul>
<li><b>Fysieke laag</b> – Hardware zoals de camera, het geheugen of het scherm</li>
<li><b>Logische laag</b> – Besturingssysteem zoals Android of iOS</li>
<li><b>toepassingenlaag</b> – Apps zoals de camera-app of WhatsApp</li>
<li><b>Interface</b> – Schakel tussen twee lagen, zoals een API of een driver</li>
<li><b>Driver</b> – Software die de hardware aanstuurt</li>
<li><b>API</b> – Interface waarmee apps communiceren met het besturingssysteem</li>
</ul>


<h1>1.3 Belang van de lagen</h1>

<p>
Je hebt geleerd dat een computersysteem is opgebouwd uit drie lagen: de fysieke laag, de logische laag en de toepassingenlaag. De fysieke laag bestaat uit alle hardware, zoals het scherm, de camera of het geheugen. De logische laag bevat het besturingssysteem, zoals Windows, iOS of Android, dat ervoor zorgt dat alle onderdelen samenwerken. In de toepassingenlaag zitten de programma’s en apps die je als gebruiker gebruikt. Deze lagen communiceren met elkaar via vaste afspraken, bijvoorbeeld met behulp van interfaces zoals API’s of drivers. Zo kan een app uit de toepassingenlaag bijvoorbeeld via een API aan het besturingssysteem vragen om een foto te maken. De app stuurt de opdracht, het besturingssysteem regelt de communicatie, en de hardware voert de actie uit. De app hoeft dus niet te weten hoe de camera precies werkt. In de volgende paragraven zie je waarom deze manier van samenwerking handig is en bovendien veilig en betrouwbaar.</p>


<h2>Veiligheid en betrouwbaarheid</h2>


<img src="img/freepik_veiligBetrouwbaar.png" width="300"><br>
<small>(Bron: <a href="https://www.freepik.com/" target="_blank">Freepik</a>)</small></img></p>

<p>Het drielagenmodel zorgt ervoor dat een computer gestructureerd, veilig en betrouwbaar werkt. Gestructureerd betekent dat de computer volgens duidelijke regels en in een vaste volgorde werkt: elk onderdeel heeft zijn eigen taak (de toepassingen, het besturingssysteem en de hardware), en communicatie tussen onderdelen verloopt altijd via vaste afspraken. 
Het besturingssysteem (logische laag) bepaalt welke onderdelen met elkaar mogen communiceren. Apps in de toepassingenlaag kunnen niet rechtstreeks de hardware (fysieke laag) aansturen, maar moeten dit altijd via het besturingssysteem doen. Daardoor heeft het besturingssysteem controle. Het kan bijvoorbeeld  weigeren dat een app zomaar de camera gebruikt of geluid maakt terwijl de telefoon op stil staat. Zo voorkomt het ook dat kwaadaardige apps toegang krijgen tot jouw persoonlijke gegevens of schade toebrengen aan het geheugen.</p>




<h2>Onafhankelijkheid en flexibiliteit</h2>



<img src="img/freepik_puzzelFlexibiliteit.png" width="150"><br>
<small>(Bron: <a href="https://www.freepik.com/" target="_blank">Freepik</a>)</small></img></p>


 <p>In het drielagenmodel werken de fysieke laag, de logische laag en de toepassingenlaag elk zelfstandig. Ze zijn van elkaar gescheiden: een programma (toepassingenlaag) hoeft niet te weten hoe een harde schijf precies werkt (fysieke laag). Het besturingssysteem (logische laag) werkt als een doorgeefluik en regelt de communicatie tussen de andere twee lagen.</p>

<p>Dankzij deze scheiding blijven software en hardware onafhankelijk van elkaar. Je kunt bijvoorbeeld een harde schijf vervangen door een groter model of een nieuwe printer aansluiten, zonder dat je je apps opnieuw hoeft te installeren. Het besturingssysteem zorgt ervoor dat de nieuwe hardware goed wordt aangestuurd.</p>

<p>Deze onafhankelijkheid maakt computersystemen flexibel: je kunt onderdelen makkelijk vervangen of toevoegen, zonder dat de rest van het systeem aangepast hoeft te worden. Daardoor kun je eenvoudig nieuwe technologie gebruiken en blijft het systeem toekomstbestendig.</p>





<h2>Ontwerpers en programmeurs</h2>



<img src="img/freepik_schermCode.png" width="150"><br>
<small>(Bron: <a href="https://www.freepik.com/" target="_blank">Freepik</a>)</small></img></p>
 
<p>Ook voor programmeurs is het drielagenmodel handig. Zij ontwikkelen hun programma’s voor de toepassingenlaag en gebruiken afspraken om met het besturingssysteem te communiceren. Ze hoeven zich niet bezig te houden met de werking van de hardware. Als een app is gemaakt voor Android of iOS, hoeft die alleen aan te sluiten op het besturingssysteem. Daardoor hoeven ontwikkelaars bijvoorbeeld niet voor elk type apparaat een aparte versie van hun app te maken.</p>




<h3>Opdracht 12: Het nut van het drielagenmodel</h3>
<p>Waarom is het handig dat een computer werkt met een drielagenmodel?</p>
<ol type="A">
<li>Omdat de computer dan sneller werkt.
</li><li>Omdat je dan precies moet weten hoe de hardware werkt voordat je software kunt maken.
</li><li>Omdat elke laag zijn eigen taak heeft en je onderdelen kunt vervangen zonder dat je het hele systeem hoeft aan te passen.
</li><li>Omdat het besturingssysteem dan overgeslagen kan worden bij het uitvoeren van programma’s.
</li></ol>

<h4>Antwoord Opdracht 12:</h4>
<p>C. Omdat elke laag zijn eigen taak heeft en je onderdelen kunt vervangen zonder dat je het hele systeem hoeft aan te passen.<br/>
Toelichting: Het drielagenmodel zorgt voor een duidelijke taakverdeling. De lagen werken via vaste interfaces. Daardoor kun je bijvoorbeeld een nieuw toetsenbord aansluiten (verandering in de fysieke laag) zonder dat de toepassingen (zoals Word) hoeven te worden aangepast.</p>


<h3>Opdracht 13: Veranderingen in één laag</h3>
<p>Leg uit wat het voordeel is van het drielagenmodel als je bijvoorbeeld het toetsenbord vervangt door een touchscreen. Welke lagen veranderen, welke lagen blijven hetzelfde, en waarom is dat handig?</p>

<h4>Antwoord Opdracht 13:</h4>
<p>
Alleen de fysieke laag verandert. De logische laag (zoals het besturingssysteem) en de toepassingenlaag (zoals een tekstverwerker) hoeven niet aangepast te worden. Dat maakt het systeem flexibel en makkelijker aan te passen.</p>
</p>



</body></html>