<!--SQL COMPACT Basthon-->

<h4>Databases</h4>

<p>In deze cursus leer je werken met gestructureerde gegevens: <strong>databases</strong>.</p>


<p>Databases zijn overal. Wist je dat bijna alle grote bedrijven intensief gebruikmaken van databases om informatie op te slaan? Spotify stelt bijvoorbeeld elke dag nieuwe <em>Daily Mixes</em> samen op basis van jouw favoriete muziek. Google houdt in databases bij waar jij vaak naar zoekt, zodat het zoeken sneller en relevanter wordt. Ook reclames en advertenties worden gepersonaliseerd op basis van gegevens die worden opgeslagen terwijl jij je computer of telefoon gebruikt.</p>


<p>Al deze bedrijven, programma’s en apps maken gebruik van zogeheten databases — en daar ga jij in deze cursus meer over leren. Een veelgebruikte vorm is de <strong>relationele database</strong>: een database die bestaat uit meerdere tabellen die met elkaar in verband staan. Dat betekent dat gegevens uit de ene tabel gekoppeld zijn aan gegevens in een andere tabel. Zo’n database wordt beheerd door een <em>Database Management System</em> (DBMS), een systeem dat zorgt dat de gegevens betrouwbaar en correct blijven en dat je ze makkelijk kunt opvragen wanneer je ze nodig hebt.</p>

<p>Zo’n verzoek noem je een <strong>query</strong>, en daarvoor gebruik je een speciale vraagtaal: <strong>SQL</strong>, wat staat voor <em>Structured Query Language</em>. Dit is de standaardtaal om met relationele databases te werken. In deze module leer je werken met <strong>SQLite</strong> — een eenvoudige, lichtgewicht database — om SQL in de praktijk te gebruiken. Je leert hoe je gegevens kunt opvragen, invoeren en zelfs hoe je zelf tabellen aanmaakt.</p>

<p>De inhoud van dit lesmateriaal is, met toestemming, deels overgenomen uit het lesmateriaal van <a href="https://co-teach.nl/">Co-Teach</a>.</p>




<p>In deze cursus:</p>

<ul>
    <li>leer je dat een database wordt gebruikt om data op een gestructureerde manier (in tabellen) op te slaan;</li>
    <li>leer je dat gebruikers van een database verschillende rechten kunnen hebben, bijvoorbeeld om data in te voeren (CREATE), te lezen (READ), aan te passen (UPDATE) of te verwijderen (DELETE) — de zogeheten CRUD-rechten;</li>
    <li>leer je dat gegevens in een tabel uniek identificeerbaar moeten zijn via een <em>primary key</em>;</li>
    <li>leer je hoe je met SQL een query maakt om gegevens uit de database op te halen en weer te geven;</li>
    <li>leer je hoe je voorwaarden toevoegt aan de gegevens die getoond moeten worden (met <code>WHERE</code>);</li>
    <li>leer je hoe je de volgorde en hoeveelheid van de resultaten kunt aanpassen (met <code>ORDER BY</code> en <code>LIMIT</code>);</li>
    <li>leer je hoe tabellen aan elkaar gekoppeld zijn en hoe je gegevens uit meerdere tabellen combineert (met <code>JOIN</code>);</li>
    <li>leer je hoe je gegevens toevoegt (met <code>INSERT INTO</code>), wijzigt (met <code>UPDATE</code>) of verwijdert (met <code>DELETE FROM</code>);</li>
    <li>leer je hoe je tabellen aanmaakt (<code>CREATE TABLE</code>), aanpast (<code>ALTER TABLE</code>) of verwijdert (<code>DROP TABLE</code>);</li>
    <li>leer je hoe je relaties tussen tabellen afleest uit een ERD-schema (Entity-Relationship Diagram);</li>
    <li>leer je wat een <em>foreign key</em> is en hoe je die aanmaakt.</li>
</ul>
<p>&nbsp;</p>
<p>In de verdieping:</p>
<ul>
    <li>leer je hoe je complexere zoekopdrachten uitvoert met <code>GROUP BY</code> en <code>HAVING</code>.</li>
</ul>
<p>&nbsp;</p>
<p>Je kunt je werk op je computer opslaan via 'Bestand' en vervolgens 'Bewaar notebook als...'. Je kunt je werk in de leeromgeving ook tussentijds opslaan of inleveren. Zie hiervoor 'Opslaan of inleveren' aan het einde van elk onderwerp.
</p>
<p>Er is een <a href="https://moodle.informatica-actief.nl/mod/url/view.php?id=84161">werkruimte</a> ingericht om query's uit te voeren op de database van Danilo's Pizzeria.</p>


============================
<h5>Relatie met het nieuwe examenprogramma</h5>
<p>&nbsp;</p>
<div class="fa fa-clock-o fa-3x"></div>
<h5>De totale verwerkingstijd nodig voor de basis wordt geschat op 6 uur. Voor de verdieping is de verwerkingstijd 1 uur.</h5>

<p>Het onderwerp kan worden afgesloten middels een toets.</p>
<p>Het onderwerp kan gecombineerd worden met eindtermen uit domein D door deze af te sluiten met een programmeeropdracht, bijvoorbeeld het maken van een webwinkel in PHP, of een game waarbij gegevens worden opgeslagen in Python met PyGame.</p>


<p></p>
<p>&nbsp;</p>
<h5>De inhoud van deze cursus levert een bijdrage aan de volgende eindtermen:</h5>
<p><b>Domein C: Informatie</b><br>
</p>
<p><b>Subdomein C1: Doelstellingen</b></p>
<p>De kandidaat kan doelstellingen voor informatie- en gegevensverwerking onderscheiden, waaronder zoeken en bewerken.</p>


<p><b>Subdomein C2: Identificeren</b></p>
<p>De kandidaat kan informatie en gegevens identificeren in contexten, daarbij rekening houdend met de doelstelling.</p>

<p><b>Subdomein C5: Gestructureerde data</b></p>
<p>De kandidaat kan een informatiebehoefte vertalen in een zoekopdracht op een verzameling gestructureerde data.</p>
